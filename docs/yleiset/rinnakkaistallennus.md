# Rinnakkaistallennus ja Sherpa Romeo

## Mikä ja miksi?

Sherpa Romeo on palvelu, josta voi tarkistaa julkaisijan suhtautumisen rinnakkaistallentamiseen. Oman käytännön ilmoittaminen säästää siis julkaisuarkistojen työaikaa, koska julkaisijan rinnakkastallennuslinjauksen voi tarkistaa keskitetysti yhdestä paikasta. Palvelusta löytyy myös muita tietoja julkaisusarjoja koskien, kuten esimerkiksi tieto käytössä olevista lisensseistä ja mahdollisesta embargosta.

Rinnakkaistallentaminen tehostaa osaltaan lehden artikkeleiden ja koko lehden saamaa näkyvyyttä. Rinnakkaistallennus on myös yksi tapa täyttää [Plan S -konsortion kriteerit avoimuudelle (englanniksi)](https://coalition-s.org/about/). **Suhtautuminen rinnakkaistallennukseen kannattaa ilmoittaa Sherpa Romeo -palvelussa myös siinä tapauksessa, että lehti ei salli mitään rinnakkaistallennusta**. 

Palveluun rekisteröityminen on ilmaista ja vaatii vain kertaluontoisen työpanoksen. Julkaisijan on myös mahdollista ilmoittaa kerralla kaikki lehdet, joilla on samat käytännöt. Mahdolliset muutokset tulee kuitenkin päivittää palveluun mahdollisimman pian.

Lisätietoja rinnakkaistallennuksesta löytyy esimerkiksi Jyväskylän yliopiston kotisivuilta:

* [https://openscience.jyu.fi/fi/rinnakkaistallentaminen/tallennusluvat](https://openscience.jyu.fi/fi/rinnakkaistallentaminen/tallennusluvat)
* [https://openscience.jyu.fi/fi/rinnakkaistallentaminen/artikkelin-eri-versiot](https://openscience.jyu.fi/fi/rinnakkaistallentaminen/artikkelin-eri-versiot)
* [https://openscience.jyu.fi/fi/rinnakkaistallentaminen/rinnakkaistallentamisen-hyodyt](https://openscience.jyu.fi/fi/rinnakkaistallentaminen/rinnakkaistallentamisen-hyodyt)

Sherpa Romeo -palvelun [omat käyttöohjeet löytyvät palvelun kotisivuilta (englanniksi)](https://v2.sherpa.ac.uk/romeo/help.html).

## Lehden tietojen ilmoittaminen Sherpa Romeo -tietokantaan

### Ennen kuin aloitat hakulomakkeen täyttämisen

Aluksi kannattaa tutustua [Sherpa Romeon hakukriteereihin (englanniksi)](https://v2.sherpa.ac.uk/romeo/about.html). Julkaisijalle ja rekisteröitäville julkaisusarjoille on omat kriteerinsä:

Kriteerit julkaisusarjoille:

* Julkaisusarjalla on oltava voimassa oleva, kansainväliseen ISSN-portaaliin rekisteröity ISSN-tunnus. Tunnuksen tulee löytyä sarjan verkkosivuilta.
* Toimituskunnan tiedot tulee löytyä julkaisusarjan verkkosivuilta.
* Verkkosivuilta tulee myös löytyä tieto julkaisusarjan käyttämästä lisenssistä, lehden noudattamista periaatteista tekijänoikeuksien suhteen sekä periaatteista avoimen saatavuuden suhteen.
* Avoimen saatavuuden linjaukseen tulee sisältyä mahdollisuus julkaista jokin käsikirjoituksen versioista (submitted, accepted, published) avoimesti.

Kriteerit julkaisijalle:

* Julkaisijan yhteystietojen on löydyttävä verkkosivuilta.
* Verkkosivuilta tulee löytyä myös julkaisutoiminnan eettiset periaatteet.

Vaadittavat tiedot voivat olla julkaisusarjan verkkosivuilla millä kielellä tahansa. Lomaketta ei voi tallentaa keskeneräisenä, eli tiedot kannattaa kerätä valmiiksi.

**Aloita aina tarkistamalla** löytyykö julkaisusarjan tai julkaisijan tiedot jo tietokannasta tekemällä haku julkaisusarjan ja julkaisijan nimellä sekä ISSN-tunnuksella.[ Linkki Sherpa Romeon hakusivulle (englanniksi)](https://v2.sherpa.ac.uk/romeo/search.html).

Jos julkaisusarjan tai julkaisijan tiedot löytyvät jo palvelusta, tietojen mahdollinen päivittäminen tehdään **Suggest an update for this record** -lomakkeella, joka löytyy tallennetun tietueen lopusta. Esimerkiksi [Finnish Historical Society (englanniksi)](https://v2.sherpa.ac.uk/id/publisher/1820).

![Muutoksen ehdottaminen](../_media/rinnakkaistallennus-1.png "Muutoksen ehdottaminen")

### Hakulomake

Lomake täytetään jokaiselle julkaisusarjalle erikseen. Mikäli kuitenkin useampi saman julkaisijan sarja noudattaa samoja julkaisukäytäntöjä, voi tietojen ilmoittamista nopeuttaa lomakkeessa neuvotulla tavalla (Excel-liite). Jos julkaisijan tietoja ei ole rekisteröity palveluun aiemmin, ne lisätään ensimmäisen sarjan lisäämisen yhteydessä.

[Linkki Sherpa Romeon hakulomakkeelle (englanniksi).](https://www.jisc.ac.uk/forms/submit-a-new-record-to-sherpa-romeo)

#### Your details

Lomakkeen alussa annetaan täyttäjän yhteystiedot sekä varmistetaan, että täyttäjällä on valtuudet hakemuksen jättämiseen.

#### Journal identifiers

Seuraavaksi täytetään julkaisusarjan tiedot. ISSN-tunnusten osalta riittää toinen (ISSN tai eISSN), mutta jos sarjalla on käytössään molemmat, tulee kummatkin täyttää. 

#### Publisher details

Julkaisusarjan tietojen jälkeen annetaan julkaisijan tiedot. Näitä tietoja ei tarvitse täyttää nimeä lukuunottamatta uudelleen mikäli julkaisija on rekisteröitynyt palveluun jo aiemmin. Voit tarkistaa asian [hakemalla Sherpa Romeosta (englanniksi)](https://v2.sherpa.ac.uk/romeo/search.html) julkaisijan nimellä. 

Jos löytyneessä julkaisijan tiedoissa on korjattavaa, voit ehdottaa muutosta erikseen julkaisijan tietueesta löytyvästä Suggest an update for this record -napista. Katso esimerkiksi [https://v2.sherpa.ac.uk/id/publisher/1820](https://v2.sherpa.ac.uk/id/publisher/1820).

Jos julkaisijaa ei löydy lainkaan, annetaan sen tiedot nyt täytettävällä lomakkeella.

Governing Body URL: Osoite tulee johtaa sivulle, jossa esitellään julkaisusarjaa hallinnoiva taho. Se on taho, joka tekee julkaisusarjaan liittyviä hallinnollisia päätöksiä, eli päättää esimerkiksi siirtymisestä kokonaan avoimeen julkaisemiseen. Tiedeseurojen tapauksessa se voi olla esimerkiksi seuran hallitus.

Publication ethics URL: Osoitteen tulee johtaa sivustolle, jossa on kerrottu millaisia eettisiä periaatteita julkaisutoiminnassa noudatetaan. Nämä voivat liittyä esimerkiksi plagiointiin, vertaisarviointiin, toimituskäytäntöihin jne.

#### Open Access policy details

Mikäli olet antanut jo aiemmin jonkin toisen saman julkaisijan julkaisusarjan tiedot ja nyt lisättävällä julkaisusarjalla on samat käytännöt, voit antaa tässä linkin sellaiseen julkaisusarjaan.

Muussa tapauksessa seuraavaksi kerrotaan tarkemmin julkaisusarjan käytännöistä.

#### General Open Access policy

Tässä osiossa kuvataan tarkemmin julkaisusarjassa noudatettavia avoimen saatavuuden periaatteita: Liittyykö toteutukseen edellytyksiä (pre-requisites), eli sallitaanko avoimen saatavuuden toteuttaminen vain tietyissä tilanteissa?

* If publisher permission granted = Avoin julkaiseminen vaatii julkaisijan luvan.
* If required by funder = Tutkimuksen rahoittaja vaatii julkaisemaan avoimesti.
* If required by law = Laki edellyttää avointa julkaisemista.
* If required by institution = Suorituspaikka edellyttää avointa julkaisemista.
* If a research article = Julkaisusarja on avoin vain tutkimusartikkelien osalta.

#### Open Access policy by version

Tässä osiossa listataan avoimen saatavuuden periaatteet erikseen kullekin käsikirjoituksen eri versiolle (submitted, accepted, published). Tarkempia tietoja kysytään vain siinä tapauksessa, että version avoin saatavuus sallitaan.

Kysyttävät tarkentavat tiedot:

* Minne artikkeli voidaan tallentaa? Jos tallennuspaikkaa ei ole rajoitettu, valitaan “Any website” ja “Any repository”.
* Onko kyseessä viivästetty avoimuus, eli sallitaanko avoimuus vasta tietyn embargo-ajan jälkeen? 
* Kenellä on kyseisen käsikirjoitusversion tekijänoikeudet?
* Mikä lisenssi on käytössä?
* Muut mahdolliset ehdot (policy conditions):
    * Publisher copyright and source must be acknowledged with citation = Rinnakkaistallennetun version yhteydessä tulee mainita sitaattina tekijänoikeustiedot ja alkuperäinen julkaisupaikka.
    * Publisher copyright must be acknowledged with set statement = Rinnakkaistallennetun version yhteydessä tulee mainita tekijänoikeustiedot julkaisijan määrittämällä lausekkeella.
    * Published source must be acknowledged = Rinnakkaistallennetun version yhteydessä tulee mainita alkuperäinen julkaisupaikka.
    * Must link to publisher version = Rinnakkaistallennetun version yhteydessä tulee olla linkki julkaisijan versioon.
    * Must link to publisher version with DOI = Rinnakkaistallennetun version yhteydessä tulee olla julkaisijan versioon johtava DOI-tunnus.
    * Must link to publisher version with set statement = Rinnakkaistallennetun version yhteydessä tulee olla linkki julkaisijan versioon ja käyttää julkaisijan määrittämää lauseketta.
    * Set statement to accompany deposit = Rinnakkaistallennuksen yhteydessä tulee käyttää julkaisijan määrittämää lauseketta.
    * Written permission must be obtained from the publisher = Rinnakkaistallennukseen vaaditaan julkaisijan kirjallinen lupa.
* Vain julkaistu versio: Tallentaako julkaisija artikkelin avoimeen repositorioon?

#### If you have more than one journal…

Jos samoja periaatteita noudatetaan useammassa saman julkaisijan julkaisusarjassa, lomaketta ei tarvitse täyttää erikseen jokaiselle sarjalle, vaan tieto sarjoista voidaan koota hakulomakkeelta ladattavaan Excel-taulukkoon. Taulukossa kysytään jokaisesta sarjasta nimi, ISSN-tunnus tai -tunnukset, linkki julkaisusarjan kotisivulle sekä linkki sivulle, jolta löytyyt tieto julkaisusarjan toimituskunnasta.
